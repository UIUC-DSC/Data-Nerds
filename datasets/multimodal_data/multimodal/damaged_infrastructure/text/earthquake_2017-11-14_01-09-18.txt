‌
میگم دایی! اینایی که زودتر از هلیکوپترا رسیدن، رفتن جامونده‌های به درد بخور ملت رو جمع کردن و غیب شدن، اونها چجور دزدهایی هستن که پرواز بلدن؟ دایی این پسره ایلان ماسک رو بگیم بیاد اینارو بگیره ببره!؟ یا نه! نگیم! ما که همه چیز رو میندازیم گردن بقیه، اینم میگیم از یه مملکت دیگه اومدن. هرکی هم پرسید میگیم: ما؟ ما اینجا از این خبرها نداریم!  همین زلزله رو هم گفتیم گسل توی عراق لیز خورد وگرنه همه گسلهای ما سرجاشون بودن همیشه. البته نه همیشه، گاهی وقتها مسئولا بهش نمیرسن. اصلا دایی این مسئولا به هیچی نمیرسن انصافا! مگه همین خونه مهر و مهربونی‌ها نیست که عینهو کاردستی درست شدن! همشونو همین مسئولا گند زدن توش. وگرنه ملت کاری نداشتن که! مسئولا از یه مملکت دیگه آدم آوردن، گفتن کاردستی درست کنید که توش مهر و مهربونی بکنیم. شما فکر کن یک درصد حتی مردم بخوان هرجایی که دستشون میرسه یک تیکه بکنن و منفعت بکنن! عمرا! دایی باور کن این وصله‌ها به این مردم نمیچسبه. اینکه همه میخورن منم بخورم همش توهمه! نه چیزی گرون میفروشن به هم، نه کیفیت میارن پایین که پول بیشتری گیرشون بیاد، نه کم کاری میکنن، نه شونه خالی میکنن، نه و نه و خودت هم میدونی که اینا همش کار اون ور آبی‌هاست. 
دایی میگم بریم از یه مملکت دیگه مسئول بیاریم!؟ مردم ما که همشون خوبن! نگا تسلیتارو، نگا قیافه غمگینارو، نگا پول جمع کردنها رو! حالا این وسط اون دوست قشنگ خوشگل ما شب زلزله ناراحت بود میگفت: دارن مسخره میکنن! ما بهش گفتیم: نه بابا! فازِ ذره‌بینی برداشتی، این خبرا نیست. د خوب دایی معلومه هیشکی مسخره نمیکنه زلزله رو! معلومه کار اون مردک زرد قناری بود هرچیزی که نشونم داد!
اصلا میدونی چیه دایی، میخوام برم به زلزله بگم ایندفعه فقط بره و خونه مسئولا رو خراب بکنه! فقط میترسم! میترسم کل خونه‌های ملت خراب بشه! میترسم این مسئول مسئول که میگن خودمون باشیم دایی! ‌
‌

کاوه مهدیزاده
‌ ‌#زلزله #کرمانشاه #گسل #عراق #ایران
‌‌
‌ ‌
#Photo: #Van #earthquake
By: Engin Altundağ
#Enginsu #Gallery
#Turkey #Photographer
‌
‌
‌