خاطره ای از ایام زلزله رودبار، درست فردای شبی که تعدادی از لحاف و تشک های نو و مصرف نشده جهیزیه و سیسمونی اهدایی مامان را به یکی از شعبات هلال احمر تحویل دادم:

بتول خانم که اومد تو، یک نگاهی به دور و بر انداخت و بعد از سلام و احوالپرسی از بسته بیسکویتی که در حال خوردن بود به من تعارف کرد.  گفتم: تازه ناهار خوردم.
برای متقاعد کردن من گفت: اینها خارجی هستند. 
همونطور که در حال ملچ و ملوچ کردن بود گفت: این جنسهای خارجی واقعا" یکی از یکی بهتره.  حاج آقا دیروز صبح از رودبار برای سه روز برگشته خونه.
پرسیدم: چی می گه از زلزله؟ 
گفت:  خیلی وضع طفلکی ها خرابه.  ولی نیر خانم خیلی کمک از خارج فرستاده اند.  خدا خیرشون بده.  کمک های خیلی خیلی خوب.  بسته های چای خیلی بزرگ، قند، بیسکویت، شیر خشک، پتو و..... بعد در ادامه گفت برنجش عالی در می آد. من زیاد چای کیسه ای دوست ندارم ولی اینها خیلی خوبند، صبح برای صبحانه دم کردم از عطر و رنگش آدم مست می شه....
تا ماه ها بتول خانم برای روضه ماهانه اش از چای های خارجی کمک شده برای زلزله زدگان رودبار دم می کرد.  خانم های حاضر در روضه هم همگی از کیفیت خوب جنس های خارجی تعریف ها می کردند.  مطمئن نیستم که اون خانم های پیچیده در چادرهای سیاه که هر وقت دستهای پر النگو و انگشترشون رو از چادر بیرون می آوردند تا چای بردارند، حسرت می خوردند که شوهرشون در هلال احمر کار نمی کنه یا نه.... ولی من هنوزم که هنوزه با عصبانیت به این فکر می کنم که لحاف و تشک های پیچیده در چادر شب های بافت یزدم، جهیزیه  و سیسمونی دختر کدوم یکی از حاج آقاهای شهر شد............